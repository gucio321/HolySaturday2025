# Otrzyjcie już łzy, płączący!

1. Otrzyjcie już łzy płaczący, żale z serca wyzujcie.
Wszyscy w Chrystusa wierzący, weselcie się, radujcie.
Bo zmartwychwstał samowładnie,
Jak przepowiedział dokładnie. Alleluja.

2. Darmo kamień ciąży wielkiej Żydzi na grób wtoczyli,
Darmo dla pewności wszelkiej zbrojnej straży użyli:
Na nic straż, pieczęć i skała
Nad grobem Pana się zdała. Alleluja.

3. Bóg wszechmocny, Bóg natury, wyższy nad wszystkie twory,
Wstaje z grobu, kruszy mury nie zna żadnej zapory;
Straż zdjęta trwogą upada
I prawie sobą nie włada. Alleluja.

4. Salome i dwie Marye w grobie czasu rannego
Słyszały głos: „Pan wasz żyje, tu tylko odzież Jego,
Idźcie i to wszystko, coście
Widziały, uczniom ogłoście”. Alleluja.

5. Niewiasty te się z nadziei widzenia Pana cieszą
I zaraz do Galilei z nowiną słodką śpieszą,
Oznajmują, co widziały,
Co im mówił Anioł biały. Alleluja.

6. Do Emaus dwaj uczniowie idący smutnie srodze,
Zatopieni z Nim w rozmowie, nie poznali Go w drodze,
Aż gdy chleb im błogosławił
I tak zdumionych zostawił. Alleluja.

7. Także Pan i Magdalenie żywy widzieć się daje,
Która słodkie to widzenie głośno wszędzie wyznaje:
„Jezus zmartwychwstał prawdziwie,
Który cierpiał był zelżywie”. Alleluja.

8. Bądźmy przeto zapewnieni, że wiecznie nie zaśniemy
W grobie, lecz kiedyś zbudzeni, także zmartwychwstaniemy,
I że potem żyć bezpiecznie
Od śmierci będziemy wiecznie. Alleluja.

9. Że Chrystus z pod mocy czarta plemię dobył Adama,
Że przez Zbawcę nam otwarta stoi do nieba brama,
Przez którą z otchłań ciemności
Zawiódł rzesze do jasności. Alleluja.

10. Jezu Chryste, dobry Panie! Pokornie Cię prosimy:
Niech przez Twoje zmartwychwstanie, gdy zmartwychwstaniemy i my,
Z wybranymi Twymi Ciebie,
Wiecznie oglądamy w niebie. Alleluja!
